# -*- mode: mandoku-view; -*-
#+TITLE: 全芳備祖集
#+DATE: 2015-08-24 23:30:47.230386
#+PROPERTY: ID KR3k0028
#+PROPERTY: BASEEDITION WYG    
#+PROPERTY: JUAN 後集卷十七
<pb:KR3k0028_WYG_044-1a>¶
欽定四庫全書¶
　全芳備祖後集卷十七　　宋　陳景沂　撰¶
　　木部¶
　　　楊栁¶
事實祖¶
　　碎録¶
楊蒲栁也從木昜聲檉河栁也從木聖聲栁小楊也從¶
木夘聲(説/文)昔我往矣楊栁依依　折栁樊圃　菀彼栁¶
<pb:KR3k0028_WYG_044-1b>¶
斯鳴蜩嘒嘒(並/詩)漢苑有人栁一日三眠三起(三輔/故事)正月¶
元旦取栁枝懸户以驅百邪(齊民/要術)正月栁梯梯者發葉¶
也(大戴/禮)¶
　　紀要¶
展禽之家植栁行徳恵因號栁下恵一曰邑名(淮南/子)楚¶
養由基善射去楊葉百步百發百中(戰國/䇿)支離叔與滑¶
介叔觀于㝠伯之丘崐崘之區黄帝之所休俄而栁生¶
其左肘支離曰子惡之乎滑介叔曰生者假借也假之¶
<pb:KR3k0028_WYG_044-2a>¶
而生生者塵垢也死生為晝夜且吾與子觀化而化及¶
又何惡焉(莊/子)右革子尹文子叔儋子相與為友聞楚成¶
王賢俱往見之至嶔巖之間卒逢風雨共伏于枯栁之¶
下衣寒糧乏度不能俱活以革子為賢乃併衣糧與之¶
二子遂凍餓而死革子見楚王王知其義陳酒設鐘鼓¶
以享之革子撡琴而作别散之音楚王賜以百金使葬¶
二子焉(琹/操)漢周亞夫屯軍細栁(本/傳)張敞為京兆尹走馬¶
章臺街有栁終唐時曰章臺栁杜詩云亰兆空栁市(詩/注)¶
<pb:KR3k0028_WYG_044-2b>¶
陶潜宅邊有五栁因以為號(本/集)陶侃鎮武昌性縝密好¶
問嘗課諸營植栁都尉夏施盜種于已門侃遇見之問¶
曰武昌西門栁何故盜種于此施服罪(晉/書)桓温自江陵¶
北行往觀少時所種栁處皆數圍慨然嘆曰木猶如此¶
人何以堪扳枝執條泫然流涕(晉/書)嵇康性絶巧能鍛家¶
有一栁乃激水以圍之夏日甚涼居其下遊戲以鍛(晉/傳)¶
王恭美姿容人多悦之或目之曰濯濯如春月栁(本/傳)顧¶
長康癡信小術桓𤣥以一葉桞紿之曰此蟬翳葉也長¶
<pb:KR3k0028_WYG_044-3a>¶
康信之(晉/書)齊劉悛之為益州刺史獻蜀栁數株枝甚長¶
狀若絲縷武帝植之于大昌靈和殿前嘗玩嘆曰此栁¶
風流可愛似張緒當年(齊/史)梁修仁監造蓬莱宫種白楊¶
更植以桐(見桐/門)隋髙熲孩孺時家有栁髙丈許亭亭如¶
車盖里中父老曰此家當出貴人(隋/書)隋煬帝自板渚引¶
河達于淮海謂之御河河畔築道樹栁名曰隋隄(史/)吕¶
渭遷禮部侍郎始中書省有古栁建中末枯死徳宗自¶
梁還復榮茂人以為瑞栁渭令貢士賦之帝聞不以為¶
<pb:KR3k0028_WYG_044-3b>¶
喜(唐/書)天寳中韓翃有詩名與富人李生友善以幸姬栁¶
氏與之眀年翃擢第家于青池歳餘盜寇兩亰栁以姿¶
色懼不免乃剪髪居法雲寺侯希逸為淄青節度翃為¶
書記遣使間行求栁氏以練囊盛金題曰章臺栁章臺¶
栁往日青青今在否縦有長條似舊時也應扳折他人¶
手栁荅曰楊栁枝芳菲節可恨年年贈離别一葉隨風¶
忽報秋縦使君来豈堪折無何蕃將沙叱利立功知其¶
姿色刼以歸翃使虞侯以計取之希逸以聞于朝詔栁¶
<pb:KR3k0028_WYG_044-4a>¶
氏還翃(青/𤨏)白樂天有姬名小蠻善唱楊栁枝人遂以曲¶
名之(詩/話)宣宗聞樂府唱白居易栁枝詞勅永豐坊中移¶
楊栁兩株植于禁中居易以一曲表其意云一樹衰殘¶
委塵土雙株榮耀屬天庭定知此後天文裏栁宿光中¶
添兩星¶
　　雜著¶
夫楊横樹之則生倒樹之亦生折而樹之又生(戰國/䇿)¶
賦詠祖¶
<pb:KR3k0028_WYG_044-4b>¶
　　五言散句¶
長楊䕃碧海(文/選)　　　　　修楊夹廣津¶
鬱鬱園中栁　　　　　　弱栁䕃修衢(潘/岳)¶
楊園流好音(王僧/達)　　　　垂楊䕃御溝(謝元/暉)¶
栁色黄金嫩(李/白)　　　　　髙栁半天青(杜/甫)¶
開筵俯髙栁(杜/甫)　　　　　塞栁半疎翠¶
雨餘添栁重　　　　　　青歸栁葉新¶
官橋帶栁隂　　　　　　官栁著行新¶
<pb:KR3k0028_WYG_044-5a>¶
市橋官栁細　　　　　　青栁檻前梢¶
歸院栁邊迷　　　　　　秋風吹栁條(劉夢/得)¶
手自移蒲栁　　　　　　金穂不勝吹(温/岐)¶
栁意不勝春(韋應/物)　　　　栁老半書蟲(東/坡)¶
垂隂半上路結翠早知音(梁簡/文帝)¶
還將眉裏翠来就鏡中舒(唐太/宗)¶
白楊多悲風蕭蕭愁殺人(古/詩)¶
解有相思否應無不舞時(義/山)¶
<pb:KR3k0028_WYG_044-5b>¶
慧眼眀秋水愁眉淡逺峰¶
栁州栁刺史種栁栁江邊(宗/元)¶
栁條將白髪相對共垂緑(戴叔/倫)¶
如美婦正立櫛髮長在地(子/由)¶
細栽煙外葉繁並暖前枝(宋景/文)¶
何用長隄栁將眉與世顰(趙寒/泉)¶
　　七言散句¶
動似顛狂靜似愁(姚/合)¶
<pb:KR3k0028_WYG_044-6a>¶
栁條弄色不忍見(髙/適)¶
問栁尋花到野亭(少/陵)¶
恨得東風不展眉(段成/式)¶
烟栁風絲拂㟁斜(雍/陶)¶
河隄栁弱鬱金枝¶
陌頭楊栁黄金色(李/白)¶
岸容待臘將舒栁(杜/甫)¶
漏泄春光有栁條¶
<pb:KR3k0028_WYG_044-6b>¶
故園楊栁今揺落何得愁中却盡生(少/陵)¶
江頭宫殿鎖千門細栁新蒲為誰緑¶
遥憶青青江㟁上不知攀折是何人¶
漸欲拂他騎馬客未多遮得上樓人¶
莫折宫前楊栁枝𤣥宗曽向笛中吹(張/祐)¶
一把栁絲收不得和風搭在玉闌干(古/詩)¶
巫娥廟裏低含雨宋玉門前斜帶風(牧/之)¶
葉含濃露如啼眼枝嫋輕風似舞腰(香/山)¶
<pb:KR3k0028_WYG_044-7a>¶
桃紅李白皆誇好須得垂楊為發揮(夢/得)¶
依依故國樊川恨半掩村橋半拂溪(牧/之)¶
㡬囘離别折枝盡一夜春風吹又長(劉/商)¶
眀年更有新條在撓亂春風卒未休(羅/隠)¶
纔聞暖律先偷眼直待和風始展眉(辛寅/遜)¶
思量却是無情木不解迎人只送人(皇甫/冉)¶
誰家縹緲青羅帔何處蹁躚金縷衣(邵堯/夫)¶
生計任從栽者意却嗤松栢不禁移(韓忠/獻)¶
<pb:KR3k0028_WYG_044-7b>¶
章臺街裏翻輕絮㶚水橋邊送落暉(錢忠/公)¶
人昔共遊今獨在樹猶如此我何堪(歐陽/公)¶
不識日髙眠起處何如風定舞餘時(劉原/父)¶
燈背翠簾人欲别月斜烟栁馬頻嘶(夏英/公)¶
不知張緒當年少得似長條濯濯時(宋景/文)¶
但見低垂長衛足更無竦聳直㕘天(張忠/定)¶
不及垂隂向黎庶春風一路送遥情¶
多謝㶚陵隄上栁與人頭上拂塵埃(李山/甫)¶
<pb:KR3k0028_WYG_044-8a>¶
風雨不知春早晚栁條揺動半江隂(劉改/之)¶
初無惱亂春風意却是春風惱亂他(僧北/磵)¶
如今已作參天木應是衰遲老主人(王梅/溪)¶
緑楊影裏鶯聲碎正是南窻睡覺時(趙冷/菴)¶
若見集英門外栁為言曽惹御爐香(厲小/山)¶
昭陽太極無行路歳歳鵞黄上栁條(周方/泉)¶
門外莫栽楊栁樹得春多處恨春多(陳卓/山)¶
粥香餳白清眀近間挽柔條挿畫簷(秋/崖)¶
<pb:KR3k0028_WYG_044-8b>¶
風霜兩鬢五十五楊栁㡬畨三月三¶
鬢痕不似新條好可倩東風染得青(陳月/潭)¶
根枝不入靈和殿枉為人間拂馬蹄(陳晦/叔)¶
楊栁年年人老大江山處處客凄涼(吳履/齋)¶
　　五言絶句¶
巫山巫峡長垂栁復垂楊同日宜共折故人還故鄉(梁/元)¶
(帝/)¶
栁挂九衢絲花飄萬家雪如何憔悴人對此芳菲節(武/元)¶
<pb:KR3k0028_WYG_044-9a>¶
(衡/)¶
河栁擅佳名青條發紅穂因愁百卉嬌强作芳菲意(晏/元)¶
(獻/)¶
七賢寧占竹三品且饒松腸斷靈和殿先皇玉座空(義/山)¶
白頭種松桂他日見成林不及栽楊栁明年即有隂(香/山)¶
花眀栁陌春栁緑御溝新為報遼陽客流芳不待人(王/涯)¶
濯濯縈春晚依依帶暝饒楚宫皆餓死無計學纎腰(宋/景)¶
(文/)¶
<pb:KR3k0028_WYG_044-9b>¶
楊栁春風裏青青夹御河為何扳折苦只為别離多(王/之)¶
(渙/)¶
　　五言古詩¶
白楊初生時乃在豫章山上葉拂青雲下根通黄泉(古/詩)¶
輕盈拂建章夹道連未央因風結復解霑露猶且長(沈/約)¶
不如種此栁此栁易榮滋無根亦可活成隂亦非遲三¶
年未離郡可以見依依(香/山)¶
玉縷葳蕤姿結為芳樹枝忽驚眀月鈎釣出珊瑚株灼¶
<pb:KR3k0028_WYG_044-10a>¶
灼不死花蒙蒙長生絲(夢/得)¶
美笑千黄金駐景雙白璧東風楊栁津㡬度千絲碧欵¶
欵白面郎畫舫宫様妝新隄五里長囘頭意悠揚幽人¶
興不忙得志汀草芳(陳肥/遯)¶
　　五言八句¶
只道梅花發那知栁亦新枝枝總到地葉葉自生春紫¶
燕時翻羽黄鸝不露身漢南因老盡㶚上逺愁人(少/陵)¶
山靜雲為友家貧鶴是親埽花存過螘留食施饑鱗有¶
<pb:KR3k0028_WYG_044-10b>¶
句題僧寺無書擾貴人三間依栁下渾不染亰塵(吳南/叔)¶
　　五言律詩散聨¶
楊栁非花樹依樓自覺春枝邊通碧色葉裏映朱輪帶¶
月交簾影因吹掃席塵(梁元/帝)¶
已帶黄金縷仍殘白玉花長時須拂馬密處共藏鴉眉¶
細從他斂腰纎莫亂斜(李義/山)¶
　　七言古詩¶
露井天桃春未到遲日猶寒栁開早髙枝低枝飛鸝黄¶
<pb:KR3k0028_WYG_044-11a>¶
千條萬條覆宫墻㡬囘離别折欲盡一夜東風吹又長¶
毿毿拂人行不進依依送君無遠近青春去往隨栁條¶
却寄来人以為信(劉/商)¶
隋堤栁歳久年深盡衰朽風飄飄兮雨瀟瀟三株兩株¶
汴河口老枝病葉愁殺人曽經大業年中春蕭墻禍生¶
人事變晏駕不得歸秦中土墳數尺何處葬吳公臺下¶
多悲風二百年来汴河邊沙草和烟朝復暮後王何以¶
鑒前王請看隋隄亡國樹(白居/易)¶
<pb:KR3k0028_WYG_044-11b>¶
緑絲條弱不勝鶯蘇家小女舊知名楊栁風前别有情¶
剥條盤作銀環様卷葉吹為玉笛聲¶
　　七言絶句¶
陶令門前四五樹亞夫營裏百千條何似東都正二月¶
黄金枝映洛陽橋(香/山)¶
隔户楊枝弱嫋嫋洛陽十五女兒腰誰謂朝来不作意¶
狂風枉斷最長條(少/陵)¶
人言栁葉似愁眉更有愁腸似栁絲栁絲挽斷腸牽斷¶
<pb:KR3k0028_WYG_044-12a>¶
彼此因由續得時(樂/天)¶
花萼樓前初種時美人樓上鬭腰肢如今抛擲長街裏¶
露葉如啼將恨誰(夢得/三首)¶
御陌青青拂地垂千條金縷萬條絲如今綰作同心結¶
將贈行人知不知¶
城外春風颺酒旗行人揮袂日西時長安陌上無窮樹¶
惟有垂楊管别離¶
半烟半雨江橋畔映杏映桃山路中會得離人無限意¶
<pb:KR3k0028_WYG_044-12b>¶
千絲萬縷惹春風(鄭/谷)¶
碧玉妝成一樹髙萬條垂颺緑絲條不知細葉誰裁出¶
二月春風似剪刀¶
髙出軍營遠映旄曽逢兵火一時燒風流性格終難挫¶
暖日還生萬萬條(薛/逢)¶
渭城朝雨挹輕塵客舍青青栁色新勸君更盡一杯酒¶
西出陽關無故人(王/維)¶
一樹春風萬萬枝嫩于金色輭于絲永豐東角荒園裏¶
<pb:KR3k0028_WYG_044-13a>¶
盡日無人屬阿誰(香/山)¶
金縷毿毿碧瓦溝六宫眉黛惹春愁晚来更帶龍池雨¶
半拂闌干半入樓(飛/卿)¶
池南栁色半青青縈烟裊娜拂綺城垂絲百尺挂琱楹¶
上有好鳥相和鳴(太/白)¶
枝裊纎腰葉鬭眉春来無處不成絲㶚陵原上多離别¶
少有長條拂地垂(韓/琛)¶
江邊楊栁曲成絲立馬憑君折一枝惟是春風最應惜¶
<pb:KR3k0028_WYG_044-13b>¶
殷勤祇向手中吹(楊巨/源)¶
白雲溪畔種還生風擺長條拂水輕應為繁華壓金谷¶
依依終日是無情(种明/逸)¶
新豐道上㶚陵頭又送夫君去逺遊借問栁枝能記否¶
古今共有㡬多愁(温/公)¶
永豐坊裏舊腰肢曽見青青初種時看盡道邊離别恨¶
爭教風絮不狂飛(張文/潛)¶
亂條猶未變初黄倚得東風勢更狂解把飛花蒙日月¶
<pb:KR3k0028_WYG_044-14a>¶
不知天地有清霜(曽南/豐)¶
含烟帶雨半平橋嫋嫋千條復萬條張令當年成底事¶
風流纔似女兒腰(吕居/仁)¶
萬縷千絲織暖風絆烟習露市橋東砌成幽恨斜陽裏¶
供斷閑愁細雨中(朱淑/真)¶
堤邊楊栁密藏鴉堤上遊人兩髻了可惜尋春来較晩¶
誰家留得碧桃花(張于/湖)¶
絲絲烟雨弄輕柔偏稱黄鸝與白鷗纔著一蟬嘶晚日¶
<pb:KR3k0028_WYG_044-14b>¶
西風容易便成秋(宋正/父)¶
三月名園草色青夢囘猶憶賣花聲春花不管人憔悴¶
飛絮紛紛弄晩晴(趙信/菴)¶
燕子樓邊栁色新畫眉人去鏡生塵来年羞結空牀夢¶
閑撥琵琶過一春(賈秋/壑)¶
花瘦水肥二月天畫橈雙動木蘭船人家盡換新榆火¶
惟有垂楊帶舊烟(陳節/齋)¶
雨重垂楊緑未乾一渠流碧弄潺潺暝鴉過盡東風惡¶
<pb:KR3k0028_WYG_044-15a>¶
獨倚衡門看逺山(王潜/齋)¶
蝶撲蜂黏發出狂飄然欲上白雲鄉無端却被遊絲攪¶
綰住東風舞㡬場(李梅/亭)¶
臘雪逢春次第消等閒著脚上溪橋栁條畢竟帶兒女¶
一夜東風眼便嬌(陳北/山)¶
憶别東河兩度春西湖栁眼又新新想因一様湖邊栁¶
一様春風一様青(鄭亦/山)¶
嫋嫋吳興栁滿城春光濃處白蘋亭来時金縷黄尤淺¶
<pb:KR3k0028_WYG_044-15b>¶
看得枝枝葉葉青(任斯/菴)¶
春到枝枝是緑絲秋来葉葉是愁眉㶚橋何限經行者¶
不記尋花繫馬時(王慢/翁)¶
隂隂垂栁亂蟬嘶栁外嬌鶯自在啼心事太平山色好¶
開軒坐到日沈西(徐橘/隠)¶
一撮嬌黄染不成藏鴉未稳蚤藏鶯行人自謂傷離别¶
枉折無情贈有情(薛獨/菴)¶
　　七言八句¶
<pb:KR3k0028_WYG_044-16a>¶
楊子江頭流水湄長安陌上暖風吹黄金瓔珞雪晴後¶
碧玉瓏璁春盡時端的園林俱不及等閒臺榭便相宜¶
思量也是多情物慣與人間贈别離(陶/弼)¶
破箧猶存舊賜香輕將魂夢到昭陽只知鏡裏春難駐¶
不信人間夜更長父母家貧容不得君王恩重死休忘¶
東風二月垂楊栁猶解飛花入禁墻(陸雲/西)¶
樂府祖¶
　　蘭陵王¶
<pb:KR3k0028_WYG_044-16b>¶
栁隂直煙裏絲絲弄碧隋隄上曽見㡬畨拂水飄綿送¶
行色登臨望故國誰説亰華倦客長亭路年去歳来因¶
折柔條過千尺　間尋舊踪跡又酒聽哀絃燈照離席¶
梨花榆火催寒食愁一箭風快半篙波暖囘頭迢遞便¶
數驛望人在天北　悽惻恨堆積漸别浦縈迴津堠岑¶
寂斜陽冉冉春無極記月榭攜手露橋聞笛沈思前事¶
似夢裏淚暗滴(周美/成)¶
　　蝶戀花¶
<pb:KR3k0028_WYG_044-17a>¶
愛日輕眀新雪後媚眼星星漸欲穿窻牖不待長條傾¶
别酒一枝已入離人手　淺淺柔黄輕蠟透過盡氷霜¶
便與春爭秀强對青銅簮白首老来風味難依舊(周美/成)¶
小閣隂隂人寂後翠幕褰風燭影揺疎牖夜半霜寒初¶
索酒金刀正在柔荑手　絲薄粉香光欲透小葉尖新¶
未放雙眉秀記得長條垂鷁首别離情味還依舊(方千/里)¶
移得緑楊栽後院學舞宫腰一月青猶短不比㶚陵多¶
送逺殘絲亂絮東西㟁　㡬葉小眉愁不展莫唱陽關¶
<pb:KR3k0028_WYG_044-17b>¶
真箇人腸斷分付與春春細看條條盡是離人怨(張子/野)¶
為問宛溪橋畔栁拂水倡條㡬贈行人手一様葉眉偏¶
解縐白綿飛盡因誰痩　今日離亭還對酒唱斷青青¶
好去休囘首美䕃向人疎似舊何須更待秋風後(賀方/囘)¶
桃萼新香梅落後葉葉藏鴉冉冉垂亭牖舞困低迷如¶
著酒輕絲偏近遊人手　雨過曨曨斜日透客舍青青¶
特地添明秀停話揚鞭囘别首渭城荒逺無交舊(美/成)¶
　　玉樓春¶
<pb:KR3k0028_WYG_044-18a>¶
黄金弄色輕於粉濯濯春條如水嫩為縁力薄未經風¶
不奈嬌多長似困　腰柔乍怯人相近眉小未知春有¶
恨勸君著意惜芳菲莫待行人攀折盡(永/叔)¶
天然不比花含粉約月㣲黄春色嫩小橋低映欲迷人¶
閒倚東風無奈困　烟姿最與章臺近冉冉千絲誰結¶
恨狂鶯来往戀芳隂不道風流真態盡(聖/俞)¶
　　朝中措¶
平山闌檻倚晴空山色有無中手種滿庭楊栁别来㡬¶
<pb:KR3k0028_WYG_044-18b>¶
度春風　文章太守揮毫萬字一飲千鍾行樂直須年¶
少尊前看取衰翁(永/叔)¶
　　浣溪沙¶
一月和風到碧城萬條千縷巧相迎舞烟眠露過清明¶
　籹鏡巧偷眉葉様歌樓妍曲借枝名晩秋霜霰莫無¶
情(晏淑/原)¶
　　解連環¶
露條烟葉惹長亭舊恨㡬畨風月愛細縷先窣輕黄漸¶
<pb:KR3k0028_WYG_044-19a>¶
拂水蔵雅翠隂相接纎輭風流眉黛淺三眠初歇奈年¶
華又晚縈絆遊蜂絮飛晴雪　依依㶚橋怨别正千絲¶
萬縷難禁愁絶悵歳久應長新條念曽繫花驄屢停蘭¶
檝弄影揺晴恨閒損春風時節隔郵亭故人望斷舞腰¶
痩怯(髙竹/屋)¶
　　虞美人¶
一畨雨過年芳淺裊裊心情嬾章臺人過馬嘶聲小眉¶
不展恨盈盈怨清明　烟柔露軟湖東㟁惱亂春風慣¶
<pb:KR3k0028_WYG_044-19b>¶
一聲聲是故園鶯及至如今聞處又多情(僧仲/殊)¶
　　驀山溪¶
黄金線軟玉露生輕潤青豆破初芽拂烟痕一枝獨嫩¶
東風著意不放舞閒春漸暖柔無力依依怨和困　旗¶
亭帶晚又是清明近惹盡别離愁約啼鶯深深與問㶚¶
陵傷感那更入陽闗攀折處我無心行人自多恨(仲/殊)¶
　　江城子¶
西城楊栁弄春柔動離憂涙難收猶記多情曽為繫歸¶
<pb:KR3k0028_WYG_044-20a>¶
舟碧野畫橋當日事人不見水空流　韶華不為少年¶
留恨悠悠㡬時休飛絮落花時候一登樓便做春江都¶
是淚流不盡許多愁(少/游)¶
　　栁枝¶
江南㟁栁枝江北㟁栁枝折送行人無盡時恨分離栁¶
枝　酒一杯栁枝淚雙垂栁枝君到長安百事迷㡬時¶
歸栁枝(朱希/真)¶
　　採桑子¶
<pb:KR3k0028_WYG_044-20b>¶
人如濯濯春楊栁徹骨風流脱體温柔牽繫多情卒未¶
休　最憐恰新眠起雲雨初收斜倚瓊樓葉葉眉心一¶
様愁¶
　　行香子¶
雲葉烟條天與多嬌筭風流張緒難消惱人春思正自¶
無聊賴斂愁眉酣醉眼減圍腰　風絮招邀蝶弄鶯嘲¶
最闗情是短長橋解驂分袂催上蘭橈更緑波平紅日¶
墜碧雲遥(劉隨/如)¶
<pb:KR3k0028_WYG_044-21a>¶
　　謝池春¶
烟雨池塘緑影乍添春漲鳯樓髙珠簾捲上金柔玉困¶
舞腰肢相向似玉人痩時模様　離亭别後試問陽闗¶
誰唱對青春翻成悵望重門靜院度香風屏障吐飛花¶
伴人来往(李方/舟)¶
　¶
　¶
　¶
<pb:KR3k0028_WYG_044-21b>¶
　¶
　¶
　¶
　¶
　¶
　¶
　¶
　全芳備祖後集卷十七¶
